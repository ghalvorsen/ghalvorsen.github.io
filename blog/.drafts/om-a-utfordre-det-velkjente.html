Det pågår for tiden et studentvalg ved UiS, og som et tiltak for å øke
valgoppslutningen ble det i år besluttet at de ulike listene skulle markedsføres
via UiS' egen instagramkonto. Av de seks listene som stiller til valg ble det
tirsdag kveld besluttet at tilbudet ikke skulle gjelde Kontrær Liste, som dermed
opplevde å bli sensurert uten at noen videre begrunnelse ble gitt. Bildet brøt
ikke med noen av de avtalte retningslinjene, og vi stiller derfor spørsmål med
hvorfor universitetet deltar i aktiviteter som vil påvirke resultatet i et
demokratisk valg.

Det har ikke lyktes oss å få klarhet i akkurat hva det er som universitetet ikke
vil vedkjenne seg. Om det, mon tro, er studentdemokratiet som ikke er striglet
nok. Men så lenge praksisen vedvarer er det vår klare anbefaling at flosklene om
"skamløst engasjement" og å "utfordre det velkjente" tones ned i universitetets
kommunikasjon.

- Gunnar K. Halvorsen
Listeleder og matematikkstudent ved UiS
